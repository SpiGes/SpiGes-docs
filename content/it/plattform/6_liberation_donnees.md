---
title: 4. Convalida dei dati 
slug: freigabe
description: "Su questa pagina viene illustrato come convalidare i dati importati dalle sedi degli ospedali del proprio Cantone sulla piattaforma SpiGes."
keywords: []
weight: 50
type: docs
---

### Finalizzazione e convalida

Una volta terminata la verifica della plausibilità, la correttezza dei dati deve essere prima di tutto confermata sulla piattaforma SpiGes dalle persone responsabili per i dati dell’ospedale. Dopodiché il Cantone dovrà finalizzare il processo di controllo dei dati. Questa fase comprende sia la chiusura della rilevazione statistica in conformità alla legge sulla statistica federale (LStat), sia l’approvazione dei dati per uso amministrativo in conformità alla legge federale sull’assicurazione malattie (LAMal).

Per garantire il carattere vincolante dei dati nell’ambito della LAMal, spetta agli uffici di sanità cantonali autorizzare ufficialmente i dati per questo utilizzo. Qualora in una di queste fasi finali venga rilevato un altro errore, il processo di controllo può essere riavviato in via eccezionale.

Il processo di finalizzazione qui descritto viene effettuato sia per i dati di una sede che per quelli dell’intera impresa ospedaliera. In linea di principio, il Cantone in cui si trova una sede ospedaliera è sempre responsabile per i dati di tale sede, mentre è il Cantone dove si trova la sede principale ad essere responsabile per i dati dell’intera impresa ospedaliera corrispondente. Sono tuttavia possibili accordi individuali tra i Cantoni con eventuali conseguenti adeguamenti sulla piattaforma SpiGes.

Una volta chiusa la rilevazione dei dati a livello di sede e di impresa in conformità con la LStat e una volta approvati i dati in conformità con la LAMal, questi vengono contrassegnati come definitivi sulla piattaforma SpiGes. I dati, lo stato dei controlli e la comunicazione ad essi relativa non potranno quindi più essere modificati. Sono però ancora possibili nuovi invii di dati per altri processi (ad es. partner tariffali). Secondo quanto previsto dalla LAMal e dalla LStat , questi non avranno tuttavia alcun effetto sui dati definitivi. Conformemente alla LAMal, la finalizzazione del processo di controllo e l’approvazione dei dati  devono avvenire entro la fine del mese di luglio.
